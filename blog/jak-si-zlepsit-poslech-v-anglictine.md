---
title: Jak si zlepšit poslech v Angličtině 🎧 | Kompletní návod 2022
menu_order: 1
post_status: publish
post_excerpt: V tomto článku se podíváme na to, jak trénovat a zdokonalit poslech v angličtině.
taxonomy:
  category:
    - blog
---

2022-02-11 11:06

Poslech je jeden ze skillů, který není časově zas tolik náročný na naučení, ale i přes to s ním většina lidí zápasí, protože nikdo pořádně neví, jak správně poslech trénovat tak, aby je to bavilo a aby dělali pokrok.

V tomto článku se podíváme na to, jak se můžete učit poslech tak, abyste se pořád posouvali dopředu a aby vás to co nejvíce bavilo.

### Hlavní problém s trénováním poslechu
Nejtěžší a nejdůležitější část trénování poslechu je zvolit pro sebe **správnou obtížnost**. 

Hodně lidí se buď snaží koukat např. na seriály, kde postavy používají **až moc složité věty** a mají **přízvuk**, který je dost těžký na porozumění. Nádherný příklad toho je třeba seriál z Netflixu [Peaky Blinders](https://www.csfd.cz/film/330877-gangy-z-birminghamu/prehled/). Pokud nemáte dobře vytrénovaný poslech, tak do půlky série nebudete ani vědět, že to je celé v angličtině.

<!-- Insert peaky blinders video here :D -->

Na druhou stranu, hodně lidem se také stává, že tak nějak poslouchají filmy a podcasty a po nějaké době se zaseknou ve své komfortní zóně a nesnaží se aktivně zvyšovat obtížnost toho, co poslouchají. Kvůli tomu se pak váš poslech nezlepšuje, protože například furt dokola sledujete ty samé filmy a nezkusíte něco těžšího.

Klíčem k úspěchu je tedy zvolit obtížnost poslechu, která pro vás není úplně jednoduchá, ale zároveň je dostatečně těžká natolik, abyste při poslouchání posouvali svůj listening dopředu.

### Na čem se dá zlepšovat poslech
Krása trénování poslechu je ta, že můžete trénovat kdykoliv kdy máte volno a nemusí vám to zabrat moc času navíc.

Pokud už koukáte na filmy nebo seriály, posloucháte audioknížky nebo podcasty, tak stačí jenom začít poslouchat v angličitně.

#### 🎬Filmy, seriály a videa
Asi nejlepším způsobem, jak si zlepšit poslech jsou filmy, seriály a videa na internetu. 

Filmy a seriály jsou mnohem jednodušší na poslech, než audioknihy a podcasty protože je pro mozek lehčí si spojit věci dohromady, když vidí nějakou scénu, kde se příběh odehrává.

Je tak potom mnohem jednodušší pochopit, o co vůbec v příběhu jde. Pokud váháte, doporučuju tedy začít tím, kde máte k poslechu i video (filmy, videa, seriály) a až později se zaměřit na podcasty a audioknížky.

#### Sledování seriálů které už člověk viděl
Pokud jste ten typ člověka, co je schopný sledovat seriály nebo filmy furt dokola, určitě toho využijte a **začněte v angličtině sledovat filmy a seriály, které už znáte**.

Obrovskou výhodou je, že už předem znáte, o co zhruba v příběhu jde a bude tak pro vás mnohem jednodušší pochopit jednotlivé scény.

#### Koukat s titulkama nebo bez? A s českýma nebo anglickýma?
Častou otázkou je, jestli by měl člověk sledovat filmy s titulky nebo bez nich. Já určitě doporučuju koukat na filmy bez titulků, kdykoliv kdy jste schopný to zvádnout. Mozek se tím víc soustředí na poslech samotný a ne na čtení textu.

Na druhou stranu, pokud cítíte, že je pro vás sledování bez titulků až moc těžké, nebojte se je zapnout. 

Je mnohem lepší rozumět tomu, o co ve filmu jde, než se trápit a vůbec nechápat, o čem je řeč.

Titulky doporučuju používat zásadně **anglické**. S českými titulky byste tak akorát mátli svůj mozek a nic moc byste si z poslechu neodnesli.

#### 💻Sledování videí
Než se pustíte do filmů a seriálů, určitě doporučuju nejdřív trénovat na videích např. na **YouTubu**. 

Videa jsou často **mnohem jednodušší** na porozumění, protože v nich není komplikovaný příběh, často jsou zaměřená jen na jedno téma a je mnohem jednodušší vůbec pochopit, o čem celé video je.

Navíc na YouTubu najdete videa snad na **každé téma**, které by vás zajímalo. Proto každému začátečníkovi i středně pokročilýmu doporučuju najít hromadu videí o tématech, která vás zajímají.

Další obrovskou výhodou YouTubu je, že **většina videí má k dispozici titulky** v angličtině. Kdykoliv kdy je na vás video moc těžké, můžete si rozkliknout titulky.

![Titulky na YouTube](/_images/00001.png "Titulky na YouTube")

#### 🎧 Audioknihy a podcasty
Dalším velmi dobrým způsobem, jak si zlepšit listening je poslouchání audioknížek nebo podcastů.

Výhodou oproti filmům je, že nemusíte sedět na jednom místě a nemusíte při tom koukat na obrazovku.

Díky tomu můžete jednoduše trénovat poslech třeba když jedete do školy nebo do práce. Hodně lidí také poslouchá podcasty při cvičení nebo běhání, kdy člověk nezaměstnává mozek na 100%.

Schválně se zkuste zamyslet, kdy přes den děláte aktivity, u kterých by se dalo něco poslouchat. Určitě zjistíte, že byste si pár minut našli.

#### 🎵 Mám poslouchat písničky pro zlepšení poslechu?
Odpověď: Ne, písničky vám nezlepší poslech, ale určitě je poslouchejte. Písničky jsou až moc krátké a texty jsou často až moc hovorové na to, aby to mozek vnímal a dokázal si z toho něco odnést.

Ten důvod, proč byste ale měli písničky poslouchat i v angličtině je ten, že se tím obklopíte další angličtinou a mozek si víc navykne na to se pohybovat v anglickém prostředí. 

> Tip: Pokud si ale u písniček rádi zpíváte, určitě toho využijte a zpívejte si anglické písničky. Tím si můžete zlepšit listening, výslovnost a budete se u toho bavit. Odvážlivci mohou zkusit Eminema - Loose Yourself. Vsadím se, že to na první pokus nedáte :D

### Jaký způsob poslechu zvolit?
Měli byste zvolit ten způsob poslechu, který vás bude co nejvíce bavit. Pokud rádi sledujete seriály a filmy, tak je volba jasná. 

Pokud naopak rádi čtete knížky, můžete zkusit poslouchat audioknihy, nebo si najít nějaký zajímavý podcast.

Rozhodně se nebojte experimentovat a zkusit i nové formy poslechu, které jste dřív nezkoušeli.

### 💪Jak zvolit vhodnou obtížnost
#### Co dělat, když je poslech pro mě moc těžký?
Zaprvé, jak jsem už zmínil, doporučuju ze začátku spíše poslech ve formátu videí, protože lépe pochopíte, co se vůbec děje.

Pokud je pro vás poslech moc těžký, ale máte pocit, že byste to s malou pomocí mohli zvládnout, zapněte si titulky.

Další možnost je sledovat jednodušší videa nebo filmy. U filmů i videí je obrovská škála obtížnosti. Od naprosto jednoduchých videí na YouTubu až po velice komplikované filmy se složitým příběhem, kde postavy navíc používají málo srozumitelné přízvuky.

Pokud je tedy nějaký film moc těžký, zkuste nejdříve videa na internetu. Obecně se dá říct, že videa jsou spíše jednoduší na porozumění než filmy, seriály nebo zprávy.

#### Co dělat, když je poslech pro mě moc lehký?
Pokud je pro vás poslech jednoduchý a chcete se v něm zlepšit, určitě zkuste najít něco obtížnějšího.

Určitě doporučuju zkusit anglické zprávy nebo filmy v angličtině, kde herci mluví více s přízvukem a ne tou "učebnicovou angličtinou".

Pokud filmy zvládáte v pohodě, zkuste audioknihy a podcasty o odbornějších tématech, kde se používá pokročilejší slovní zásoba. Rozšíříte si tím slovní zásobu a navíc se dozvíte něco nového.

### ✨Tip na závěr: Poslouchejte to, co vás zajímá
Hodně lidí má problém s tím, že se nutí poslouchat věci, které je vůbec nezajímají. Pokud vezmete nějakýho manažera a budete ho nutit poslouchat anglickou verzi Prasátka Pepiny, asi z toho nebude úplně nadšený. (I když zrovna tento seriál bych doporučoval každému :D)

To stejné platí pro vás. Najděte si 5 témat, která vás opravdu zajímají, a ke každému si zkuste najít nějaký podcast, nebo videa a uvidíte, že vás to bude bavit mnohem víc.

### 📋 TLDR shrnutí a actionable steps
Abyste si z tohoto článku něco odnesli a mohli rovnou začít něco dělat, tady máte pár kroků, kterými začít při trénování listeningu: 
1) Sepište si, které **způsoby trénování** listeningu vás nejvíce baví, nebo které byste chtěli zkusit (např. filmy, seriály, videa, podcasty, ... viz výše)
2) Sepište si aspoň **3 témata**, která vás zajímají (např. "vaření", "sport", "hry", "trpaslíci a elfové")
3) Ke každému tématu si najděte 3 videa, filmy, podcasty, audioknihy nebo seriály, které působí zajímavě a chtěli byste je zkouknout.
4) **Začněte poslouchat** :) Kdykoliv kdy někam jedete, v autě, v metru, při procházce, zkrátka kdykoliv kdy máte chvilku volno.

*Většina z nás sleduje filmy, seriály, videa nebo podcasty ve volném čase, tak proč to nevyužít k učení se angličtiny? :)*

Díky za přečtení tohoto článku, pokud se vám líbil, tak určitě mrkněte na další články na tomto [Blogu](https://www.pandulino.com/blog/), nebo koukněte na náš YouTube kanál [Pandulino Angličtina](https://www.youtube.com/channel/UCYxpx3r_FTb8jyL6zl-hSpg?sub_confirmation=1).